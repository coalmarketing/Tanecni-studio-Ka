---
author: Admin
title: Dress code - pánové
url: Dress code - pánové
description: Jak má vypadat správné oblečení pro pána do tanečního kurzu
date: 2025-08-25T18:22:00.000+02:00
tags:
  - post
image: /assets/images/cms/jak-ma-sedet-pansky-oblek1-731x1024.jpg
imageAlt: Dress code - pánové
---
#### Dress code - pánové

Na prvním místě bude při výběru obleku jeho pohodlnost a až na druhém místě bude vzhled. Volme vždy tmavé barvy obleku, protože se jedná o společenskou událost odehrávanou ve večerních hodinách (tj. po 18:00 hod). K dispozici máme výběr barev - antracit, granit, tmavě šedou, tmavě modrou apod. Oblek nesmí obsahovat nášivky či značky, a proto je raději při koupi odstraňte. Všechny kapsy a kapsičky saka rozpárejte. Prodávají se sešité k udržení fazóny saka při jejich skladování a přepravě.

U jednořadového saka se poslední knoflík nezapíná. Pod sako se obléká zásadně košile s dlouhým rukávem, který musí být o 0,5 - 1 cm vidět ze saka. Délka rukávu saka by měla dosahovat ke kořeni palce ruky.
Doporučujeme motýlka nebo kravatu, jejíž délka by měla sahat na dva prsty od opasku u kalhot. Dalším doplňkem může být kapesníček v horní kapsičce saka.

Volba barvy kravaty a košile jsou téměř neomezené. Záleží na Vašem určitém vkusu. Doba dává přednost barevnosti a pestrosti. Pokud si nevíte rady, volte raději světlou jednobarevnou košili. To je osvědčená klasika. Pokud budete znát předem barevnou kombinaci Vaší partnerky, laďte s ní i Vaše barvy.
Další pomůckou pánů do tanečních jsou rukavičky (z hygienických důvodů).

Obuv do tanečních volte v tmavých odstínech a meze se nekladou lesku ani matu. Volte vždy šněrovací obuv s koženou podrážkou. Tvar bot volíme vždy tak, aby co nejméně zvětšovala obrys nohy. Usnadníme si tím obratnost a pohyb. Ponožky vždy tmavé, případně tónované barvě kalhot a bot (nikdy ne světlé či bílé).
Čištění pánské obuvi věnujte velkou pozornost. Hlavně je třeba věnovat se oblasti kolem švů. Podrážky čistěte pouze celou plochou kartáče, nikdy ne jen hranou (mohlo by dojít k přetržení niti a uvolnění švu).
Na prodlouženou a věneček volte bílou košili a motýlka.
